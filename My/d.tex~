\chapter{वायुप्रत्यक्षत्वविचारः}

'वायुर्वाति', 'शीतो वायुः' इत्याद्यनुभवाः लोके जायन्ते | किमत्र विषयीभूतो वायुः इन्द्रियग्राह्यः ? यदि इन्द्रियग्राह्यः स्यात् तर्हि किं तदिन्द्रियम् ? न तावत् चक्षुः, रूपवद्द्रव्यस्यैव चक्षुषा ग्रहणात् | नापि श्रोत्रजिह्वाघ्राणरसनानि, द्रव्यग्राहकत्वाभावात् | नापि मनः, मनसा द्रव्येषु आत्ममात्र ग्रहणात् | तस्मात् त्वगिन्द्रियव्यापारेणैव वायुविषयकप्रतीतिः इति वक्तव्यम् | अन्वयव्यतिरेकसहचाराभ्यामपि आपाततः वायुविषयकग्रहजनकत्वं त्वगिन्द्रिये भाति | तथाप्यत्र वैशेषिकास्तावत् विवदन्ते |

\subsection{अत्र प्रशस्तपादभाष्यम्}  

“विषयस्तूपलभ्यमानस्पर्शाधिष्ठानभूतः । स्पर्शशब्दधृतिकम्पलिङ्गस्तिर्यग्गमनस्वभावो मेघादिप्रेरणधारणादिसमर्थः” इति ।\footnote{प्र.भा.}

अस्यायमाशयः - अत्र 'विषयस्तूपलभ्यमानस्पर्शाधिष्ठानभूतः' इति कथनात् वायुगतानुष्णाशीतस्पर्शाश्रयत्वेन वायुः सिध्यति इत्यवगम्यते | अत एव अग्रे 'स्पर्शशब्दधृतिकम्पलिङ्गः' इत्यपि वायुसद्भावे लिङ्गानि प्रदर्शितानि | तथा च वायुविषयकपरोक्षज्ञानजनकसामग्रीणामेव प्रदर्शनात् वियुविषयकापरोक्षज्ञानं नोदेतीति भाष्यकाराणामाशयः प्रतिभाति |

\subsection{कन्दलीकाराणामयमाशयः} उपलभ्यमानस्पर्शाधिष्ठानभूत आश्रयो यः स विषय इति । किमस्यास्तित्वे प्रमाणम् ? प्रत्यक्षमेव , त्वगिन्द्रियव्यापारेण वायुर्वातीत्यपरोक्षज्ञानोत्पत्तेरिति कश्चित् , तन्न युक्तम्  । स्पर्शव्यतिरिक्तस्य वस्त्वन्तरस्यासंवेदनात् । अपरोक्षज्ञाने तु स्पर्श एव प्रतिभाति नान्यत् । यदपि वायुर्वातीति ज्ञानं तदभ्यासपाटवातिशयाद् व्याप्तिस्मरणाद्यनपेक्षं स्पर्शेनानुमानम् , चक्षुषेव वृक्षादिगतिक्रियोपलम्भात् । शीतोष्णस्पर्शभेदप्रतीतौ वयुप्रतिभिज्ञानमपि तदाश्रयोपनायकद्रव्यानुमानादेव । त्वगिन्द्रियेण तु शीतोष्णस्पर्शाभ्यामन्यस्य न प्रतिभासोऽस्ति । स्पार्शनप्रत्यक्षो वायुरुपलभ्यमानस्पर्शाधिष्ठानत्वाद् घटवदित्यनुमानं शशादिषु पशुत्वेन शृङ्गानुमानवदनुपलब्धिबाधितम् । द्रव्यस्य स्पार्शनत्वं चाक्षुषत्वेन व्याप्तमवगतं घटादिषु चाक्षुषत्वस्य च वायावभावस्तेनात्र शक्यं स्पार्शनत्वनिवृत्यनुमानमेतत्  , अतस्तस्याप्रत्यक्षस्य सद्भावेऽनुमानम् ।\footnote{न्या.कं.}

अस्यायमाशयः - त्वगिन्द्रियेण स्पर्शातिरिक्तवस्तुनः अग्रहात् वायोरपि ग्रहणं न सम्भवति | ननु 'एको घटः' इत्याद्याकारकघटादि\-विषयकत्वाचप्रत्यक्षं प्रसिद्धं खलु | तथा च स्पर्शातिरिक्तानां एकत्वघटादीनां त्वचा ग्रहणं सम्भवति इति चेन्न | तादृशस्थलेऽपि त्वगिन्द्रियव्यापारेण स्पर्श एव प्रतिभाति | 'एको घटः' इत्यादिप्रतीतयस्तु अभ्यासपाटवातिशयेन साक्षात्परामर्शोदयात् स्पर्शलिङ्गकानुमानमेव | 

न च वायुः स्पार्शनप्रत्यक्षविषयः उपलभ्यमानस्पर्शाश्रयत्वात् घटवत् इत्यनुमानेन वायोः स्पार्शनत्वं सिध्यति | तथा च यत्र उद्भूतस्पर्शः घटादौ तत्र त्वाचप्रत्यक्षत्वं यत्र तदभावः गगनादौ तत्र तदभावः इति अन्वयव्यतिरेकसहचारावपि त्वगिन्द्रियस्य द्रव्यग्राहकत्वं साधयतः | तथा च व्याप्तिज्ञानाद्यनपेक्षपरामर्शमपि न कल्पनीयमिति लाघवम् इति वाच्यम् | वायोः त्वाचप्रत्यक्षत्वसाधकमनुमानं बाधितमेव | तत्र यदि वायोः त्वाचप्रत्यक्षत्वं स्यात् तर्हि तद्गतसङ्ख्यापरिमाणादीनामपि ग्रहणं स्यात् , त्वचा तदग्रहणात् वायुरपि न गृह्यते इति सिद्धमेव |

\subsection{न्यायलीलावत्यां वल्लभाचार्यास्तु}  ननु वायुसत्वे किं मानम् ? अध्यक्षमनुमानम् वा । नाद्यः , अरूपिद्रव्यत्वात् । नेतरः , लिङ्गाभावात् इत्यादिना वायुद्भावे प्रामाणानि निराकृत्य मैवमित्यनेन प्रमाणं दर्शयति । तथाहि त्वगिन्द्रियस्य गन्धग्राहकत्वेन रसनवदपार्थिवत्वात् रूपरसाग्राहकत्वेनैवातैजसानाप्यत्वात् । शब्दाग्राहकत्वेनानाभासत्वात् । बहिरिन्द्रियत्वेन मनोव्यतिरिक्तत्वात् । अत एव ग्राह्यजातीयविशेषगुणवत्वेन स्पर्शवत्वाद् द्रव्यान्तरप्रकृतिकत्वेन वायुसिद्धिः । न च गन्धाग्राहकमप्यदृष्टविशेषसाहित्यात्पार्थिवं स्यादिति वाच्यम् । सर्वेन्द्रियाणामपलापप्रसङ्गात् । स चायं स्पर्शाद्याश्रयः सिद्ध इति । स एवान्यत्र कल्प्यते लाघवात् । पृथिवीत्वे तु रूपानुद्भवादिकल्पनागौरवमेव । व्यजनानिलश्च ग्राह्यजातीयासाधारणगुणोद्भवापेक्षः स्पर्शवञ्जकः सावयवेन्द्रियव्यववस्थापकगुणेष्वेकस्यैव व्यञ्जकत्वात् , आलोकवत् । न चेदेवं मेदस्विनां स्वेदिनामन्धकारे समस्तवस्त्ववभासापत्तिः । नुद्भूतस्पर्शानिलस्य च शैत्याव्यञ्जकतापत्तिः । स च स्पर्शो वायवीयः । स्पर्शसाधारणव्यञ्जकत्वात्  त्वक्स्पर्शवदिति वा अपार्थिवत्वसिद्धिः , रूपरहितद्वा वा ।\footnote{न्या.ली.१६६-१७६}

अस्यायमाशयः - वायोः सत्त्वे किं मानमिति जिज्ञासायां न तावत् प्रत्यक्षं रूपशून्यत्वात् | ननु वायुः प्रत्यक्षः प्रत्यक्षस्पर्शाश्रयत्वात् इत्यनुमानेन वायौ प्रत्यक्षत्वमेव सिद्ध्यति | न च साधनावच्छिन्नसाध्यव्यापकमुद्भूतरूपवत्वमुपाधिः | स्पार्शनप्रत्यक्षत्वे तस्याप्रयोजकत्वान्महत्वे सत्युद्भूतस्पर्शस्यैव तन्त्रत्वात् , न तूद्भूतरूपस्यापि गौरवात् | ऊष्मादेश्च स्पार्शनत्वान्न व्यभिचारः | न च वायोः प्रत्यक्षत्वे तद्गतसङ्ख्यादिप्रत्यक्षत्वापत्तिः व्यक्तौ व्यभिचारात् | पृष्टे संलग्नस्य वस्त्रादिव्यक्तेः सङ्ख्याद्यग्रहेऽपि त्वचाग्रहात् तज्जातीये च फूत्कारादौ सङ्ख्यादेर्ग्रहात् | न च प्रत्यक्षविषयत्ववत् बहिरिन्द्रियजन्यतद्विषयत्वमपि नैकरूपावच्छेद्यं सति सम्भवे बाधकाभावे च त्यागायोगात् तथापि नोद्भूतस्पर्शवत्त्वं तथा चन्द्रमहसि तदभावात् | नापि जन्येन्द्रियग्राह्यविशेषगुणवत्त्वं कार्यमहत्त्वसमानाधिकरणविशेषगुणवत्त्वं वा रसनगतपित्तद्रव्यस्य उद्भूततिक्तरसस्य वायूपनीतसुरभिभागस्य च प्रत्यक्षत्वापत्तेः | वायुर्यदि स्पार्शनप्रत्यक्षविषयद्रव्यं स्यात् तदा उद्भूतरूपः स्यात् न चैवं तस्मान्न तथेति तादृशद्रव्यस्य रूपजनकत्वनियमादिति चेन्न | रूपवत्समवेतद्रव्यत्वस्य तत्प्रयोजकत्वात् | तादृशप्रत्यक्षविषयत्वस्य रूपजननोत्तरभावितया तत्रातन्त्रत्वात् | घटो यदि चक्षुरितरेन्द्रियग्राह्यद्रव्यं स्यादरूपमचाक्षुषं स्यात् , न चैवं, तस्मान्न तथेति घटस्याप्यस्पार्शनत्वापत्तेः | 

अत्रोच्यते | चलति पक्षिकाण्डादौ पूर्वदेशविभागोत्तरदेशसंयोगयोरप्रत्यक्षत्वे चलतीति धीस्तल्लिङ्गिकापि न स्यात् | पूर्वदेशोत्तरदेशयोः प्रभामण्डलयोरनुद्भूतस्पर्शत्वेनाप्रत्यक्षत्वात् | न च पूर्वोत्तरदेशानुपलम्भोपलम्भाभ्यां तयोरनुमानं पूर्वोत्तरदेशयोरप्रत्यक्षत्वेन लिङ्गासिद्धेरित्युद्भूतस्पर्शवत्त्वं तत्राप्रयोजकम् | अथ शीतो वायुरित्याद्यारोपो न स्पार्शनः विशेष्यस्यायोग्यत्वात् | न चानुमानोपनीतवायौ मनसा शीतारोपः | तदा शीतस्पर्शानाश्रयत्वेन प्रमिते वायौ तदनारोपात् | न च स्वप्नविभ्रमवन्मानसोऽयं भ्रमः बहिरिन्द्रियव्यापारानुविधानात् | मैवम् |

यथा हि वायुवैधर्म्येण जलवृत्तितया गृहीतस्य शीतस्पर्शस्य वायावारोपः, दिङ्मोहवद्दोषमाहात्म्यात् , तथा शीतस्पर्शे वायुलिङ्गत्वारोपाद्वायवीयत्वानुमानम् | न चैवं शीतोऽयं वायवीय इति धीः स्यात् तदनन्तरं शीतो वायुरिति मानसारोपादिति सङ्क्षेपः | 


\subsection{कणादरहस्ये तु} ननु वायुः प्रत्यक्ष एव किन्न स्यात् । त्वगिन्द्रियव्यापारानन्तरं वायुर्वातीति प्रतीतेः । तथा च प्रयोगः वायुः प्रत्यक्षः प्रत्यक्षस्पर्शाश्रयत्वात् यदेवं तदेवं यथा घटः इति चेन्न उद्भूतरूपवत्वस्योपाधित्वात् । आत्मनि साध्याव्यापकमिदमिति चेन्न साधनावच्छिन्नसाध्यव्यापकत्वात् । तदुक्तम् –\\
वाद्युक्तनियमच्युतोऽपि कथकैरुपाधिरुद्भाव्यः ।\\[-3mm]
पर्यवसितं नियमयन् दूषकताबीजसाम्राज्यात् ॥\\
चाक्षुषप्रत्यक्षतायामेव तत्तन्त्रं न तु स्पार्शनप्रत्यक्षतायामपि इति चेन्न सामान्ये बाधकाभावात् । किञ्च वायोः प्रत्यक्षत्वे तद्गतसंख्यापरिमाणादिग्रहणप्रसङ्गः । ननु यज्जातीयं प्रत्यक्षं तज्जातीयस्य सङ्ख्यादिकं प्रत्यक्षमिति व्याप्तिश्चेदभिमता तदा फूत्कारे सङ्ख्यादिग्रहोस्त्येव । अथ या व्यक्तिः प्रत्यक्षा तदीयं सङ्ख्यादिकं गृह्यत एवेति नियमस्तदा पृष्ठलग्नवस्त्रादौ व्यभिचार इति चेन्न फूत्कारादपि सङ्ख्याप्रतीतेरानुमानिकत्वात् पृष्ठलग्नवस्त्रादेरपि करपरामर्शेण सङ्ख्यापरिमाणादेर्ग्रहणात् । द्वितीयनियमेऽपि न व्यभिचारः , चक्षुषा वस्त्रसङ्ख्यादिग्रहणात् । न च ह्येतादृशो नियमो  यत् प्रत्यक्षं तत्सङ्ख्यादिविषयकमेव किं तर्हि या व्यक्तिः प्रत्यक्षा तदीयसङ्ख्यादिकं गृह्यत एवेति । वायौ च तथा नास्तीति वायुरप्रत्यक्ष एवेति । उद्भूतरूपवत्वम् उद्भूतस्पर्शवत्वञ्च मिलितं तन्त्रमिति तात्पर्याचार्याः । तन्मते चान्द्रं तेजो नयनगतपित्तद्रव्यं पद्मरागादिप्रभादिकं च किमपि न प्रत्यक्षम् । तथा चोद्भूतरूपवत्वस्योद्भूतस्पर्शवत्वसहकृतस्य वा तस्य प्रयोजकत्वे वायुरप्रत्यक्ष एवेति ।\footnote{क.र.}

अस्यायमाशयः - अत्रापि वायोः प्रत्यक्षत्वे अनुमानमाशङ्क्य तत्र उद्भूतरूपवत्वस्य उपाधेः सत्वादनुमानेनापि वायोः त्वाचत्वं न सिध्यति इति प्रत्यपादि | किन्त्वत्र वायुप्रत्यक्षे तद्गतसङ्ख्यादीनां प्रत्यक्षत्वमापाद्य नियमद्वयं दर्शयति | तथा हि यज्जातीयं द्रव्यं प्रत्यक्षं तज्जातीयस्य सङ्ख्यादेः ग्रहणं वा उत या व्यक्तिः प्रत्यक्षा तदीयसङ्ख्यादेः ग्रहणमिति वा | आद्ये वायुविशेषे फूत्कारे सङ्ख्याग्रहणात् नियममिदमुपपद्यते चेदपि फूत्कारादौ सङ्ख्या तावत् त्वचा न गृयत अपि तु अनुमानेनैव इति वयुत्वजातीये फूत्कारे त्वचा सङ्ख्यायाः अग्रहात् वायोरपि त्वाचप्रत्यक्षत्वं न सिध्यति | द्वितीये तु पृष्ठलग्नवस्त्रादीनां ग्रहेऽपि तद्गतसङ्ख्यादेः त्वचा अग्रहात् करपरामर्शादिनैव ग्रहात् नियमोऽयं व्यभिचरित एव | तथा च वायुरप्रत्यक्ष एव | 
	
\subsection{न्यायवार्तिकतात्पर्यटीकायाम्} मनोज्ञमत्तकाशिनीसंदर्शनेन संसारिरागानुमानम्, शत्रुदर्शनेन क्रोधानुमानम्, विषयभोगेन सुखानुमानम्, रोगादिना दुःखानुमानम्, अविकलेन्द्रियस्य योग्यविषयावधानेन ज्ञानानुमानम्, श्रद्धावतां यथाविधि यागाद्यनुष्ठानेन धर्मानुमानम्, निषिद्धाचरणेनाधर्मानुमानम्, पट्वभ्यासादरप्रत्ययैः संस्कारानुमानम्, मिथ्याप्रत्ययेन भविष्यत्संसारप्रवाहानुमानमित्यध्यात्मम् । बाह्ये च ज्वलन्तं तृणराशिमुपलभ्य भविष्यद्भस्मानुमानम्, तथाविधवृष्ट्या भविष्यन्नदीपूरादिज्ञानम्, प्रकारान्तरावगतेन वायुना त्वरावता वृक्षादिसंक्षोभानुमानमित्यादि नेयम् ॥\footnote{न्या.वा.ता.टी}


\subsection{अत्र वैशेषिकानामाशयः} वायौ त्वाचत्वसन्देहे 'वायुः त्वाचप्रत्यक्षविषयः उद्भूतस्पर्शाश्रयत्वात् घटवत्' इति वायोः त्वाचत्वसाधकमनुमानमाशङ्क्य दूषयन्ति वैशेषिकाः | त्वाचप्रत्यक्षविषयीभूते उद्भूतस्पर्शाश्रये द्रव्ये घटादौ उद्भूतरूपस्य विद्यमानत्वात् उद्भूतस्पर्शाश्रये प्रकृतपक्षे वायौ तदभावात् उद्भूतरूपमत्र उपाधिरिति सोपाधिकत्वादत्रत्यहेतोः व्यप्यत्वासिद्धत्वात् नेदमनुमानं प्रमाणमिति एकः पक्षः | त्वचः स्पर्शमात्र ग्राहकत्वे घटादीनां त्वाचप्रत्यक्षविषयत्वाभावात् उपाधेरसत्वेऽपि तद्गतसङ्ख्याद्यग्रहात् बाधः इति दोषान्तरं प्रदर्शयन्ति | 

एवं द्रव्यप्रत्यक्षं प्रति उद्भूतस्पर्शस्य कारणत्वस्वीकारे तु पक्षिकाण्डादौ चलतीति प्रतीत्यनुपपत्तिः | पूर्वोत्तरदेशरूपप्रभायां योग्यस्पर्शाभावात् तस्याप्रत्यक्षत्वात् तत्प्रतियोगिकपूर्वोत्तरदेशसंयोगविभागयोरग्रहः | तदग्रहे तल्लिङ्गकचलतीतिप्रतीतिरेव न स्यादिति | तस्मात् प्रभायाः प्रत्यक्षत्वोपपादनाय बहिर्द्रव्यप्रत्यक्षसामग्रीकुक्षौ स्पर्शस्य निवेशो न कार्यः | योग्यरूपस्य प्रवेशे तु प्रभायं तत्सत्वात् नानुपपत्तिः | तथा च वायौ तदभावात् त्वाचत्वमपि न सिध्यति इति |

\subsection{तत्त्वचिन्तामणौ तु} ननु नोद्भूतरूपवत्वं तत्र तन्त्रम् , वायोः प्रत्यक्षत्वात् | तथा हि - वायुः प्रत्यक्षः प्रत्यक्षस्पर्शाश्रयत्वात् महत्वे सत्युद्भूतस्पर्शवत्त्वाद्वा घटवत् | ऊष्मादौ प्रत्यक्षत्वान्न व्यभिचारः | न चाप्रयोजकम् | स्पार्शनप्रत्यक्षत्वे महत्वे सत्युद्भूतस्पर्शवत्त्वं प्रयोजकम् , नोद्भूतरूपवत्त्वमपि, गौरवात् | न च पक्षधर्मावच्छिन्नसाध्यव्यापकः साधनावच्छिन्नसाध्यवापकश्चोद्भूरूपवत्त्वमुपाधिः | स्पार्शनप्रत्यक्षत्वे तस्याप्रयोजकत्वात् , न त्वनुष्णाशीतस्पर्शो वायुरिति, स्पर्शाग्रहेऽपि शीतो वायुरिति प्रतीतेश्च | न च शीतद्रव्योपनायकत्वेनानुमिते वायौ तथा धीः | बाधकाभावात् विशेषदर्शने सत्यारोपाभावाच्च |

अथाचाक्षुषत्वं स्पार्शनत्वे बाधकम् | चक्षुषानुपलभ्यमानस्य त्वचानुपलम्भादिति चेत् , तर्हि चक्षुरेव द्रव्यग्राहकम् | त्वचा स्पर्शमात्रं प्रतीयेत, वायाविव प्रत्यभिज्ञापि तद्वदेव | 

अथानुभवस्य दुरुपह्नवत्वात् त्वचा आश्रयरहित एव स्पर्श उपलभ्यते, तदा वायावपि तुल्यम् | अथ दोषाभावे सति द्रव्यग्रहे तद्गतसङ्ख्यादिग्रहनियमात् वायौ सर्वथा तद्ग्रहात् न स प्रत्यक्ष इति चेन्न | न च तावदयं व्यक्तौ नियमः | पृष्ठलग्नवस्त्रादेः सङ्ख्यापरिमाणाग्रहे त्वचा ग्रहणात् | तज्जातीये तु फूत्कारादौ सङ्ख्यापरिमाणादीनां वाय्वभिघातस्य च शरीरे प्रत्यक्षत्वात् |

स्यादेतत् | बहिरिन्द्रियजद्रव्यसाक्षात्कारे महत्वे सत्युद्भूतरूपवत्त्वं प्रयोजकम् | सति सम्भवे त्यागायोगात् | न तु जन्येन्द्रियग्राह्यविशेषगुणवत्त्वम् , कार्यमहत्वसमानाधिकरणविशेषगुणवत्त्वं वा | रसनगतपित्तद्रव्यस्योद्भूततिक्तरसस्य वायूपनीतसुरभिद्रव्यस्य च प्रत्यक्षतापत्तेः |

मैवम् | नोद्भूतरूपवत्त्वं तथा, नयनगतपित्तद्रव्यस्य च प्रत्यक्षतापत्तेः | अस्तु वा उद्भूतस्पर्शवत्त्वं तत्र तन्त्रम् | न चैवं प्रभायामप्रत्यक्षत्वम् | प्रभा हि तेजसो रूपं न द्रव्यम् | तदाश्रयतेजः प्रतीतिः प्रत्यक्षरूपलिङ्गाधीनैव, यथा तवोष्मादिप्रतीतिः | तत्र संयोगकर्मादि कथं प्रत्यक्षमिति चेत् , चान्द्रसौरदीपप्रभादौ तु न कथञ्चित्  | इन्द्रनीलादिप्रभाया रूपस्य पूर्वदेशानुपलम्भेन उत्तरदेशोपलम्भेन लिङ्गेन तदाश्रयतेजः संयोगविभागाद्यनुमानमिति | त्वन्नये यथा त्वचा स्पर्शमात्रग्रहानन्तरं फूत्कारे संयोगादीनाम् |

एतेन धूमबाष्पयोरस्पार्शनत्वेनोद्भूतस्पर्शाभावेऽपि चाक्षुषत्वम् , अन्यथा तद्गतसंयोगविभागकर्मणां प्रत्यक्षता न स्यात् , लिङ्गाभावादिति निरस्तम् | न च बहिरिन्द्रिययोग्यानेकगुणवत्त्वं तन्त्रम् | तव त्रसरेणुप्रभयोरप्रत्यक्षतापत्तेः, गौरवाच्च |

नन्वेवं विनिगमकाभावादुभयोरपि तथात्वमस्तु | तथापि वायुरप्रत्यक्ष इति चेत् , एवं बहिरिन्द्रियद्रव्यसाक्षात्कारे चाक्षुषत्वे स्पार्शनप्रत्यक्षत्वे च प्रत्येकमुद्भूतरूपवत्त्वे सत्युद्भूतस्पर्शवत्त्वं प्रयोजकं पर्यवस्यतीति गौरवम् | मम तु चाक्षुषत्वे उद्भूतरूपवत्त्वं, स्पार्शनत्वे उद्भूतस्पर्शवत्त्वम् | यस्य विशेषे प्रयोजकत्वं तस्यानुगतेन रूपेण सामान्यप्रयोजकत्वमिति द्रव्यग्राहकबहिरिन्द्रियव्यवस्थापकोद्भूतविशेषगुणवत्त्वं सामान्यप्रयोजकमिति लाघवम् | विशेषस्य सामान्यस्य च भिन्नप्रयोज्यत्वनियमान्नैकं प्रयोजकम् |

अथ वायुर्यदि बहिरिन्द्रियजन्यसाक्षात्कारविषयद्रव्यं स्पार्शनसाक्षात्कारविषयद्रव्यं वा स्यात् उद्भूतरूपः स्यात् | न चैवम् , तस्मात्तथा | तादृशसाक्षात्कारविषयद्रव्यस्य रूपजनकत्वनियमादिति चेन्न | रूपवत्समवेतत्त्वेन हि द्रव्यस्य रूपजनकत्वम् , न तु तादृषसाक्षात्कारविषयद्रव्यत्वेन, तस्य रूपजननोत्तरकालीनत्वात् | घटो यदि चक्षुरितरेन्द्रियग्राह्यद्रव्यं स्यात् अरूपमस्पर्शमचाक्षुषादि स्यात् | त्वगिन्द्रियं यदि द्रव्यग्राहकबहिरिन्द्रियं स्यात् रूपवत् स्यात् स्पर्शग्राहकं वा न स्यात् रूपग्राहि वा स्यात् चक्षुर्वत् | न चैवम् , तस्मान्न तथेति घटोऽपि न त्वगिन्द्रियग्राह्यः स्यात् , तद्गतसङ्ख्यादिज्ञानं फूत्कारादाविवेति स्यात् , स्पृशामीत्यनुव्यवसायश्च घटवद्वायावपि |

अथ स्पार्शनत्वे उद्भूतस्पर्शवदुद्भूतरूपमपि तन्त्रम् | उद्भूतरूपवत्त्वे चाक्षुषत्ववत् स्पार्शनत्वदर्शनादिति चेत् , न | उद्भूतरूपवत्त्वे सत्यपि प्रभायां न स्पार्शनत्वमिति उद्भूतस्पर्शस्यावश्यकत्वेनोद्भूतरूपस्यान्यथासिद्धत्वात् | न ह्युद्भूतस्पर्शे सत्युद्भूतरूपाभावात् स्पार्शनत्वाभावः |

नन्वेवं स्पर्शगत उद्भवः कारणमस्तु | न तु रूपकारणमिति चेत् , तथापि स्पर्शस्तदुद्भवश्च कारणम् , न तु रूपमपि | तस्मिन् द्वये सति तदभावेन तदभावादर्शनात् | वस्तुतो रूपस्पर्शगते उद्भवत्वजाती कारणतावच्छेदके न तु कारणे इति |

उच्यते | द्रव्यस्य स्पार्शनत्वे उद्भूतस्पर्शमात्रं न तन्त्रम् | निदाघोष्मणि वायूपनीतशीतोष्णद्रव्ये च प्रत्यक्षत्वेन तद्गतसङ्ख्यापरिमाणसंयोगविभागकर्मणां प्रत्यक्षत्वप्रसङ्गात् | योग्यव्यक्तिवृत्तित्वेन तेषां योग्यतया द्रव्यग्राहकसामग्रीग्राह्यत्वावधारणात् | न चोष्मादिजातीये दोषाभावेऽपि घटादाविव करपरामर्शे कदाचित् केनापि सङ्ख्या गृह्यते | तथोद्भूतरूपवत्त्वमात्रस्य तथात्वे चान्द्राद्युद्योतस्य नयनगतपित्तद्रव्यस्य च प्रत्यक्षत्वे तद्गतसङ्ख्याग्रहोऽपि स्यात् | न च घटादाविव निपुणं निभालयन्तोऽपि तद्गतसङ्ख्याद्वित्वादि हस्तवितस्त्यादिपरिमाणं कर्म वा वीक्षामहे इत्येकैकव्यभिचाराद्विनिगमकाभावात् उभयमपि बहिरिन्द्रियद्रव्यप्रत्यक्षत्वे प्रयोजकमिति वायुरप्रत्यक्षः | न चैवमपसिद्धान्तः | पीतः शङ्खः इत्यादौ नयनपित्तपीतिमैव गृह्यते न तु पित्तद्रव्यम् | विभक्ता(विषक्ता)वयवत्वात् प्रभायामिव तेजस इति टीकाकृतामभिधानादिति नवीनाः |

सम्प्रयदायविदस्तु चलति पक्षिकाण्डादौ पूर्वदेशविभागोत्तरदेशसंयोगयोः प्रत्यक्षता न स्यात् पूर्वोत्तरदेशस्य प्रभामण्डलस्यानुद्भूतस्पर्शत्वेनाप्रत्यक्षत्वात् | तथा च परेषां चलतीति प्रतीतिरपि तल्लिङ्गका न स्यात् | अस्माकमपि चन्द्रतारादौ संयोगविभागलिङ्गकगत्यनुमानं न स्यात् | न च पूर्वोत्तरदेशे उपलम्भानुपलम्भाभ्यां संयोगविभागावनुमाय ताभ्यामेव गत्यनुमानम् | पूर्वोत्तरदेशयोरप्रत्यक्षत्वेन लिङ्गासिद्धेः | तस्मादुद्भूतरूपवत्त्वं तत्र प्रयोजकमिति वायुरप्रत्यक्षः |

ननु शीतोवायुरित्यारोपो न स्पार्शनः, विशेष्यस्यायोग्यत्वात् | न च प्रभायां तथा | सामान्ये बाधकाभावात् | नाप्यनुमानोपनीते वायौ त्वगिन्द्रियोपनीतः शीतारोपः शीतद्रव्याभेदारोपो वा | मनसा तल्लिङ्गस्पर्शादिचतुष्कस्याग्रहणात् शीतस्पर्शस्यातल्लिङ्गत्वात् | न च शीतद्रव्योपनायकत्वेनानुमिते वायौ मनसा शीतारोपः | शीतानाश्रयत्वेनानुमिते वायौ तदनारोपात् | नापि पीतः शङ्खः इतिवत् बहिरिन्द्रियजन्योऽयं भ्रमः, येनानुमानिकविशेषग्रहेऽपि दोषमाहात्म्यात् भवेत् | शीतद्रव्योपनयनजनकप्रणालीमविदुषोऽपि शीतोवायुरिति प्रत्ययाच्च | नापि लिङ्गाभासजन्यानुमितिरूपो भ्रमः | तदप्रतीतेः, शीतस्पर्शस्य वायुलिङ्गत्वेन भ्रमाविषयत्वात् | न च शीतस्पर्शानुमिते द्रव्ये स्मृतवाय्वभेदारोपः, वायुविशेष्यकशीतप्रत्यतात् | अत एव शीतस्पर्शोऽयं वायोरिति भ्रमशरीरमपास्तम् | न च स्वप्नविभ्रमवत् स्वोत्प्रेक्षितपदार्थसंसर्गारोपवच्च मानसोऽयम् | त्वगिन्द्रियव्यापारानुविधानादिति |

उच्यते | यथा वायुवैधर्म्येण जलवृत्तितया गृहीतस्य शीतस्पर्शस्य वायावारोपो दिङ्मोहवद्दोषमाहात्म्यात् तथा शीतस्पर्शे वायुलिङ्गत्वारोपात् वायवीयत्वानुमानम् | न चैवं शीतो वायुरिति प्रतीतिः न स्यादिति वाच्यम् | शीतोऽयं वायवीय इति ज्ञानानन्तरं शीतोऽयं वायुरिति च मानसारोपात् , अनुष्णोवायुरितिवत् | 

अथ त्वग्व्यापारानन्तरं कथं वायुर्वातीति प्रतीतिः, तल्लिङ्गसंयोगविभागयोरप्रत्यक्षत्वात् | न च शरीरे वाय्वभिघात एव तल्लिङ्गम् | अभिघातस्य संयोगत्वेनाप्रत्यक्षत्वादिति चेन्न | अभिघातजन्यसुखदुःखविशेषेणाभिघातमुन्नीय तस्य स्पर्शवद्वेगवज्जन्यत्वमनुमाय वेगेन कर्मानुमानात् | एवं प्रणालीमविदुषस्तत्प्रत्ययासिद्धेः |

अथ वायुः शीतो वातीति कथं विशिष्टवैशिष्ट्यप्रतीतिरेका, शीतविशिष्टप्रतीतेः मानसत्वेन कर्मप्रतीतेरानुमानिकत्वेन जातिसङ्करप्रसङ्गादिति चेन्न | शीतविशिष्टत्वेन स्मृते वायौ कर्मानुमानाद्विशिष्टवैशिष्ट्यम् , न तूभयं विशेषणमेकदा भासते | न चैवं कल्पनागौरवं दोषाय, प्रत्यक्षत्वे बलवद्बाधकसत्त्वात् |

एवं बहिरिन्द्रियजद्रव्यप्रत्यक्षत्वे उद्भूतरूपवत्त्वस्य प्रयोजकत्वे व्यवस्थिते प्रत्यक्षत्वसाध्यकानुमाने पक्षधर्मावच्छिन्नस्य साध्यस्य साधनावच्छिन्नस्य वा व्यापकमुद्भूतरूपवत्त्वमुपाधिः | न च विशिष्टस्य व्यभिचारव्यतिरेकयोः साधनेऽर्थान्तरम् | विशेषव्यभिचारव्यतिरेकसिद्धिपर्यवसानात् इत्युपाधौवक्ष्यामः |

अथ वायुवदात्मापि न प्रत्यक्षः, द्रव्यप्रत्यक्षत्वे उद्भूतरूपवत्त्वस्य तन्त्रत्वात् | न च लिङ्गज्ञानं विनैव अहं जानामीति प्रत्ययात् न लैङ्गिकत्वम् | ज्ञानमविदुषो जानामीति विशिष्टप्रत्ययाभावेन ज्ञानस्य लिङ्गत्वात् | न च घटमहं जानामीति वर्तमानप्रत्ययो न स्यात् , घटज्ञानस्य अनुमितिपूर्वतृतीत्यक्षणे विनाशादिति वाच्यम् | स्थूलसमयोपाधिमादाय वर्तमानप्रत्ययात् | यथा कुलाले चेष्टादर्शनेन करोतीत्यनुमितिरिति |

उच्यते | योऽहं घटमद्राक्षं सोऽहं स्पृशामीत्यभेदप्रत्यभिज्ञानादात्मा प्रत्यक्षः | न चैतत् स्पर्शनेन्द्रियजन्यज्ञानाश्रयोऽहं तद्दर्शनज्ञानाश्रयाभिन्नः मदीयाहंप्रत्ययविषयत्वात् तद्दर्शनज्ञानाश्रयत्ववदित्यात्माभेदप्रत्यय इति वाच्यम् | एवं प्रणालीमविदुषोऽपि योऽहं सोऽहमिति प्रत्ययात् | न च वायौ प्रत्यभिज्ञानमस्ति | सदागतिमत्त्वेन गतस्य पुनरज्ञानात् | स एव पुनः पुरोवात इति प्रतीतेः तज्जातीयानुमितिरूपत्वात् |

तस्माद्वायुः बहिरिन्द्रियाप्रत्यक्षः नीरूपद्रव्यत्वात् आकाशवत् | न च साधनावच्छिन्नसाध्यव्यापकमुद्भूतस्पर्शानाश्रयत्वमुपाधिः | उद्भूतस्पर्शस्य तत्राहेतुत्वेनोपाधेः साध्याव्यापकत्वात् |\footnote{त.म.}

अस्यायमाशयः - प्रत्यक्षसामग्रीणां विचारणावसरे मणिकारैः बहिरिन्द्रियद्रव्यप्रत्यक्षं प्रति किं कारणमिति न्यरूपि | ननु चक्षुषा यद्यद्गृह्यते तत्र सर्वत्रापि रूपस्य सत्त्वात् रूपशून्यस्य गगनादीनामतीन्द्रियत्वात् योग्यरूपमेव तत्र तन्त्रमिति चेन्न | रूपशून्यस्य वायोः त्वचा प्रत्यक्षत्वसम्भवात् व्यभिचारः | तथा हि वायुः प्रत्यक्षः प्रत्यक्षस्पर्शाश्रयत्वात् महत्वे सत्युद्भूतस्पर्शवत्त्वाद्वा घटवत् इत्यनुमानाभ्यां तत्र प्रत्यक्षत्वं सिध्यति |  न च अचाक्षुषत्वं स्पार्शनत्वे बाधकम् | चाक्षुषद्रव्यस्यैव त्वचापि ग्रहणात् | वायोः अतथात्वात् न स्पार्शनत्वमिति वाच्यम् | चाक्षुषत्वस्य तत्राप्रयोजकत्वात् | उत्पन्नघटस्य कदाचित् चाक्षुषत्वशून्यस्यापि त्वचा ग्रहणात् | अन्यथा चक्षुरेव द्रव्यग्राहकमिन्द्रियं स्यात् , त्वगिन्द्रियेण तु स्पर्शमात्रस्य ग्रहणं स्यात् | ------ 	
 
ननु बहिरिन्द्रियजद्रव्यप्रत्यक्षं प्रति जन्येन्द्रियग्राह्यविशेषगुणवत्वं कार्यमहत्त्वसमानाधिकरणविशेषगुणवत्त्वं वा तन्त्रम् | अत्र जन्येन्द्रियकार्यमहत्त्वेत्युक्तत्वात् गगनमादाय न व्यभिचारः | अन्यथा शब्दरूपस्य इन्द्रियग्राह्यविशेषगुणस्य गगनवृत्तिपरममहत्त्वसमानाधिकरणविशेषगुणस्य च गगने सत्त्वात् तस्यापि बहिरिन्द्रियग्राह्यत्वापत्तिः | तथा च वायौ तादृशस्य स्पर्शस्य विद्यमानत्वात् वायुः प्रत्यक्षविषयः इति चेन्न | तादृषेण रसनेन्द्रियेण रसरूपविशेषगुणस्य ग्रहणात् तदाश्रयस्य प्रत्यक्षत्वापत्तिः | एवं घ्राणेन गन्धग्रहात् तदाश्रयीभूतद्रव्यस्य च प्रत्यक्षत्वं स्यात् | अतः बहिरिन्द्रियजन्यद्रव्यप्रत्यक्षं प्रति महत्त्वे सत्युद्भूतरूपं कारणमित्येव कार्यकारणभावः स्वीक्रियते | एवं च तत्र सर्वत्र उद्भूतरूपस्य अभावान्न दोषः |

अथ उद्भूतरूपवत्त्वस्य तथात्वे नयनगतपित्तद्रव्यस्य प्रत्यक्षत्वापत्तिः | तत्र उद्भूतपीतरूपस्य सत्त्वात् | तर्हि उद्भूतस्पर्शस्यैव तथात्वमस्तु, तदा वायौ तत्सत्त्वात् तस्य प्रत्यक्षत्वं सिध्यति | न च प्रभायामुद्भूतस्पर्शस्याभावात् तस्याः प्रत्यक्षत्वं न स्यादिति वाच्यम् | प्रभा हि तेजसो रूपम् , न तु द्रव्यम् | अतः‌ तत्र रूपमात्रप्रतीतिः, तदाश्रयद्रव्यप्रतीतिस्तु तल्लिङ्गकानुमानादेव | न च तत्र द्रव्यस्याप्रत्यक्षत्वात् तद्गतसंयोगकर्मादिप्रतीतिः न स्यादिति वाच्यम् | रूपस्य पूर्वदेशानुपलम्भोत्तरदेशोपलम्भाभ्यां तदाश्रयद्रव्यस्य संयोगविभागादीनां परोक्षज्ञानमुदेति | यथा वायोरप्रत्यक्षत्ववादिनये फूत्कारादौ सङ्ख्यादिग्रहणम् | तथा चानेन धूमबाष्पादीनामचाक्षुषत्वेऽपि तद्गतसङ्ख्यादीनां प्रतिपत्तिरप्युपपद्यते |

नन्वेवं बहिरिन्द्रियद्रव्यप्रत्यक्षं प्रति उद्भूतरूपस्य उद्भूतस्पर्शस्य च कारणत्वे युक्तीनां दर्शनात् विनिगमनाविरहेण उभयोरपि कारणत्वमस्तु | एवञ्च वायुरप्रत्यक्ष एव | तत्र उद्भूतस्पर्शसत्त्वेऽपि उद्भूतरूपस्याभावात् इति चेन्न | बहिरिन्द्रियद्रव्यसाक्षात्कारं प्रति उभयोः कारणत्वस्वीकारापेक्षया चाक्षुषसाक्षात्कारं प्रति उद्भूतरूपस्य स्पार्शनसाक्षात्कारं प्रति उद्भूतस्पर्शस्य च कारणत्वस्वीकारे लाघवम् | तथा च वायौ उद्भूतस्पर्शस्य सत्त्वात् त्वाचप्रत्यक्षत्वापलापः नैव शङ्क्यः | --- 

उच्यते | द्रव्यस्य स्पार्शनत्वे उद्भूतस्पर्शमात्रं न तन्त्रम् | अन्यथा निदाघोष्मणः वायूपनीतशीतोष्णद्रव्यस्य च प्रत्यक्षत्वेन तद्गतसङ्ख्यादीनां प्रत्यक्षत्वापत्तिः | न च द्रव्यसाक्षत्कारे तद्गतसङ्ख्यादीनां नियमेन ग्रहो न भवतीति वाच्यम् | योग्यव्यक्तिवृत्तित्वेन सङ्ख्यादीनां योग्यतया द्रव्यग्राहकेन्द्रयेण तेषामपि ग्रहे बाधकाभावात् | एवं द्रव्यस्य चाक्षुषत्वे उद्भूतरूपमात्रमपि न तन्त्रम् | अन्यथा चान्द्राद्युद्योतस्य नयनगतपित्तद्रव्यस्य च प्रत्यक्षत्वेन तद्गतसङ्ख्यादीनामपि प्रतीतिः स्यात् | तथा च बहिरिन्द्रियद्रव्यसाक्षात्कारे एकैकस्य व्यभिचारात् उभयोरपि हेतुत्वमवश्यमङ्गीकरणीयम् | तथा च वायावुभयोरभावात् तस्याप्रत्यक्षत्वमेव |  	



\subsection{पदार्थतत्त्वनिरूपणे तु} द्रव्यस्पार्शनप्रत्यक्षे स्पर्शवत्वमेव प्रयोजकम् | अत एव शीतोऽवायुरित्यादिप्रत्ययोऽपि स्पार्शनः साधु सङ्गच्छते | त्रुटेरस्पार्शनत्वे तु प्रकृतमं परिमाणमपि तथा गौरवान्मानाभावात् | त्वग्व्यापारानन्तरं वायुर्वातीति सार्वलौकिकप्रत्यक्षस्य अन्यथानुपपत्त्या च रूपं तत्र न निवेशनीयम् | फूत्कारादौ च स्फुटतरप्रत्यक्षाः सङ्ख्यादयः चाक्षुषद्रव्यप्रत्यक्षे रूपं तथा | गौरवान्मानाभावाच्च | निस्पर्शायामपि प्रभायां चलनादिप्रत्ययाच्च  स्पर्शोऽपि न तथा | द्रव्यस्य समवेतेन्द्रियप्रत्यक्षे तु अनात्मसमवेतशब्दरसगन्धजातीतरयोग्यधर्मसमवायित्वं तथा | सुखादिसमवायिकारणतावच्छेदकत्वेन सिद्धमात्मत्वं जातिर्नेश्वर इति तदीय ज्ञानादिपिशाचादिसंयोगवारणाय योग्येति | विषयिधर्मासामानाधिकरणेत्यभिधाने तु शब्दो नोपादेयः | अमदादिनयनसंसृष्टपित्तद्रव्यस्य परिमाणशून्यत्वं, परिमाणवत्वमते तु तादृशप्रत्यक्षे परिमाणवत्वमेव तथा | यद्वा नयनसंसृष्टपित्तद्रव्यं निरूपमेव | अन्यथा पुरुषान्तरेण तत्पीतिमोपलम्भापत्तिः | स्मर्यमाणस्तु पीतिमा दोशवषाच्छङ्खादावारोप्यत इति | द्रव्यप्रत्यक्षे च शब्दरसन्धजातीतरयोग्यधर्मसमवायित्वं तथा | रसनगतञ्च पित्तद्रव्यं न रूपवत् न वा स्पर्शवत् रसना च न द्रव्यग्राहिकेति न तत् प्रत्यक्षम् |\footnote{प.नि.} 

अस्यायमाशयः - द्रव्यविषयकस्पार्शनप्रत्यक्षं प्रति उद्भूतस्पर्शमेव प्रयोजकम् | 





\section{परमाणुः}

\subsection{कन्दली} परमाणु स्वभावायाः पृथिव्याः सत्त्वे किं प्रमाणम् ? अनुमानम् , अणुपरिमाणतारतम्यं क्वचिद्विश्रान्तं परिमाणतारतम्यत्वाद् महत्परिमाणतारतम्यवत् , यत्रेदं विश्रान्तं यतः परमाणुर्नास्ति स परमाणुः | अत एव नित्यो द्रव्यत्वे सत्यनवयवत्वादाकाशवत् | अथायं सावयवो न तर्हि परमाणुः, कार्यपरिमाणापेक्षया तदवयवपरिमाणस्य लोकेऽल्पीयस्त्वप्रतीतेः, यश्च तस्यावयवः स परमाणुर्भविष्यति | अथ सोऽपि न भवति, अवयवान्तरसद्भावात् ? एवं तर्ह्यनवस्था, ततश्चावयविनामल्पतरतमादिभावो न स्यात् , सर्वेषामनन्तकारणजन्यत्वाविशेषेण परिमाणप्रकर्षाप्रकर्षहेतोः कारणसङ्ख्याभूयस्त्वाभूयस्त्वयोरसम्भवात् | अस्ति तावदयं परिमाणभेदः, तस्मादणुपरिमाणं क्वचिन्निरतिशयमिति सिद्धो नित्यः परमाणुः |\footnote{न्या.कं. ७९}

\subsection{अत्र वल्लभाचार्यास्तु} अणुर्नाम द्रव्यान्तरमिति चेन्न , तदसिद्धेरित्येके । अणुपरिमाणतारतम्यं क्वचिद्विश्रान्तमिति चेन्न , तदसिद्धावणुपरिमाणस्यासिद्धेः । महत्वापकर्ष इत्थं व्यपदिश्यत इति चेन्न , तस्य त्रुटावेव विश्रामात् । अणुव्यवहारास्पदमात्रमनुपात्ताणुमहदादिवैचित्र्यं धर्मीति चेन्न , प्रमाणसिद्धस्य व्यवहारास्पदत्वेन महत्वभेदादन्यस्य व्यवहारास्पदताप्रतिक्षेपात् । त्रसरेणुर्भागवान् चाक्षुषद्रव्यत्वात् । अन्यथा तन्न स्यात् । महत्वप्रकर्षस्य चाक्षुषतानुविधानात् । दूरेकेशाद्यनुपलम्भेऽपि शाल(ताल)तमालोपलम्भात् । तथा चानेकद्रव्यवत्वमपि महत्वकारणत्वाद्धूम इवेन्धनमनुविधत्ते चाक्षुषत्वमिति तत्सिद्धिरिति चेन्न , महत्वनित्यत्वेनाप्युपपत्तेः । त्रसरेणुः कार्यः महत्वे सति क्रियावत्त्वादिति चेन्न , महत्वविशेषणाव्यावर्त्याप्रतीतावसामर्थ्यात् । तस्यान्यतः प्रतीतौ वैयर्थ्यापातात् । अतः प्रतीतावन्योन्याश्रयात् । नित्यश्च त्रसरेणुर्महत्वोत्कर्षापकर्षाभ्यां शून्यत्वात् गगनवत् । महत्वाधिकरणमनित्यमुत्कृष्टापकृष्टमहत्व सम्बन्धपतिबद्धम् । घटो हि कुतश्चिदल्प इति कुतश्चिन्महत्तरो भवति न त्वेवं गगनं , कुतोऽप्यल्पताया अभावात् । त्रसरेणोर्महत्वं (तु) महत्वान्तरेभ्योऽपकृष्टं न कुतोऽप्युत्कृष्टम् । न हि त्रसरेणोरल्पं महदस्तीति , दृश्यसमवायिहेतूनां च दृश्यत्वनियमात् , दृश्यत्वस्य च दृश्यानुपलब्धिप्रतिक्षिप्तत्वात् । अन्यथा दृश्यादृश्यव्यवस्थाविलयनियमात् । तदिदमसङ्गतम् । यथा तैजसानां कारणानां न दृश्यतानियमस्तथेहापि । अन्यथा नयनविलयात् । न च त्रसरेणुमहत्वं नित्यं महत्वे सति चाक्षुषत्वात् घटमहत्ववत् । न च नित्यस्त्रसरेणुर्महत्वापकर्षविरहमात्रस्य महत्वैकाधिकरणस्य नियमग्राहकमानगोचरत्वात् । अनुमानादेव परमाणुसिद्धेः ।

	तथापि कथं (तत्) पृथिव्यादिजातीयं , कार्यसमवायिनिदानयोस्तन्तुपटादौ वैजात्यस्यापि दर्शनात् । गन्धादिमत्वात्तदनुमानमिति चेन्न , तस्य दृश्यसंस्थानैकव्यङ्ग्यत्वनियमात् । अन्यथा स्फटिकलौहताम्रादिजातेरप्यनुपपत्तेः । ततः परममहद्गगनवदणवोऽपि द्रव्यान्तरमेव । अन्यथा तत्रापि का प्रत्याशेति स्थितम् । मैवम् । तदसिद्धेः । यदि हि दृश्यैकव्यङ्ग्येयं स्यात् स्यादेवम् । नत्वेवम् । केवलस्य दृश्यत्वस्य भूजलादिसाधारण्येन व्यभिचारित्वात् । गन्धादिना तु विशेषणे वैयर्थ्यात् गन्धसमवायिकारणतानिर्वाहकजातेरणावपि स्वीकारात् । अन्यथा गन्धसमवायिकारणतानुपपत्तेः । गम्धस्नेहभास्वरूपापाकजस्पर्शेन क्षितित्वादिजात्यनुमानात् , स्फटिकादिजातेश्च गुणविशेषस्य व्यवस्थापकस्याभावात् , दृश्यसंस्थानव्यङ्ग्यत्वेनाणुषु तदनुमानविरोधात् ।\footnote{न्या.ली.}


\subsection{पदार्थतत्त्वनिरूपणम्} परमाणु द्व्यणुकयोश्च मानाभावः त्रुटावेव विश्रमात् | त्रुटिः समवेता चाक्षुषद्रव्यत्वात् घटवत् ते च समवायिनः समवेताः चाक्षुषद्रव्यसमवायित्वादिति चाप्रयोजकम् | अन्यथा तादृशसमवायिसमवायित्वादिभिरनवस्थिततत्समवायिपरम्परासिद्धिप्रसङ्गात् | अणुव्यवहारश्चापकृष्टपरिमाणनिबन्धनो महत्यपि महत्तमादणुव्यवहारात् |\footnote{प.त.नि २२}



\section{द्रव्यकारणताविचारः}


प. त. नि.() - द्रव्यनाशे च सर्वत्रासमवायिकारणनाश एव कारणं नित्यसमवेतद्रव्यनाशे कॢप्तत्वात् | 






